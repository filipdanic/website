---
title: HeapSpace
subtitle: sve što ste hteli da znate o zajednici
img: hsbck_zajednica.jpg
---

Nakon više od 10 godina postojanja [JavaSvet](http://javasvet.rs) zajednice, došlo je vreme za promene.
Predstavljamo Vam HEAPSPACE, novu zajednicu koja izrasta na bajtkodu stare;
osvežena novim snagama i idejama, i čvrsto usmerena ka kvalitetnom delovanju.
{: .focus}

Ovo je HeapSpace.

HeapSpace je osnovan od strane grupe entuzijasta sa zajedničkom idejom da
unaprede tehnološku svest Srbije. Ona predstavlja produžetak JavaSvet zajednice,
koja je kroz godine postajala sve više opšta tehnološka zajednica, čija su
interesovanja odavno prevazišla samu Javu.

Sa JavaSvet zajednicom smo zajedno prošli mnogo toga. Prva okupljanja su
prerasla u prve događaje posvećene Java tehnologijama, da bi usledile i
prve celodnevne konferencije. I pored mnogih problema, JavaSvet je kako-tako
opstajao sve ovo vreme. Međutim, nismo bili blizu onoga šta smo zamislili.
Zajednica iza JavaSveta zaslužuje bolje i kvalitetnije sadržaje; bolje načine
za unapređenje znanja.

Došlo je vreme za promene. Konačno se formirala grupa entuzijasta koja želi da
uloži svoje slobodno vreme u realizaciju svih ideja. Kao što je i sama Java
prestala da bude fokus IT industrije, tako je i JavaSvet načinio korak dalje i
prerastao u HeapSpace — novu/staru organizaciju, koja će probati da na bolji
način dosegne sve ciljeve. Kao i ranije, HeapSpace ostaje otvorena za sve
otvorene ljude.

Naša misija je:

> Osvestiti i podići tehnološku zajednicu Srbije kroz kontinualno unapređenje
> znanja i deljenje iskustava.

Dobrodošli!